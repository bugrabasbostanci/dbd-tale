## Chapter 1: En Keskin İntikam, Hedefe Ulaşmaktır

Meg o akşam da rutin koşularından birine çıktı. Klasik rotasına doğru ilerleken annesiyle yaşadığı tartışmayı düşünüyordu. Babasının onları terketmesinde annesinin ne gibi bir
suçu olabilirdi ki? Ona kendisini suçlamayı bırakmasını söylemesinin tartışmaya sebep olması aklına hiç yatmıyordu. Bu düşüncelerden sıyrılmayı umarak o gece farklı bir rotada koşu yapmaya karar verdi. Ayakları onu lisedeyken antrenman yapmak için seçtiği rotaya götürdü. Lise zamanlarındayken çok işlek bir rotaydı ancak koşu rotasının etrafını kaplayan ormanlık arazide yaşanan kaybolma vakalarından sonra artık hiçkimse o rotayı kullanmıyordu. Rota kullanılmadığı için koşu yolunu yabani otlar kaplamıştı ve bölge bakımsız kaldığından dolayı ışıklandırma sistemi yarım yamalak çalışıyordu. Meg'in o yolda koşmasına engel bir sürü etken varken onun aklında sadece bu rota vardı, sanki bir güç onu o rotaya çekiyordu. Rotaya doğru yol aldığı esnada aklına lisedeki anıları geldi.

Her şey Meg'in beden eğitimi dersinde Koç Jenny'ye ne kadar hızlı koşabildiğini göstermesiyle başlamıştı. Önceden herkesin gözünde bir hiç olan Meg artık eyalet şampiyonasında yarışacaktı. Okulda herkes Meg'i konuşuyordu, bir anda kendini okulun ilgi odağı olarak bulmuştu. Aslında bundan hoşlanmıyor sayılmazdı. Fakat ilgi odağı olmanın çok da hoş olmayan yan etkileri de vardı. Meg'in çevresi değişmeye başlamıştı. Yeni çıkarcı arkadaşlar, rakipler ve dedikodular artık Meg'in hayatının bir parçasıydı. Üstelik bu radikal değişiklik sadece bir gecede, eyalet şampiyonasında yarışacağı açıklandıktan sonra gerçekleşmişti. Herkes onun hiç çalışmadan, takımdaki diğer üyelerin çektiği zorlukları çekmeden eyalet şampiyonasında yarışmaya hak kazandığını iddia ediyordu. İşin aslı Meg her zaman koşmayı çok sevmişti ve düzenli olmasa da takımdaki herkesten daha çok çalıştığına emindi.

Takıma yeni katılanları test eden "bezdirme ritüeli" için sıra Meg'e gelmişti. Takım arkadaşları onu filmlerdeki gibi siyah beyaz çizgili haydut kostümü ile giydirdiler. O kadar ezik bir görüntüsü vardı ki Meg o kostümü hiç giymemiş olmak için her şeyini verirdi. Neyse ki takım arkadaşları da onun haydut görünümü beğenmemişlerdi tam rahatlamıştı ve düzgün bir kostümle ritüele katılacağını düşünüyordu ki onu klişe haydut olarak resmetmekten vazgeçip takımdan çoğu kişinin hemfikir olmasıyla Meg'i bir süper kötüye dönüştürmeye karar verdiler. Bu tabii ki Meg'in takıma sözde kolay girişine bir göndermeydi. Takım arkadaşları ona bir maske verdiler ve gidip karakol yakınlarında bir arabanın lastiğini patlatmasını söylediler. Takımdakilerin gözleri hiç de Meg'i cesaretlendirmek istiyorlarmış gibi bakmıyordu. Daha çok onu takımın dışında ve bir hapishane hücresinin içinde görmek istiyorlarmış gibiydi. Özellikle Dana yüzünü buruşturmuştu ve gözle görülür bir nefretle Meg'i süzüyordu. Meg'in onun süresini geçmesi egosuna zarar vermişti ve bu yüzden Meg'den ölesiye nefret ediyordu. Meg aptalca duran süper kötü kostümünün içinde arkasına bile bakmadan sokağa fırladı. Kanunlara karşı gelmek Meg'in yapacağı türden bir şey değildi ama söz konusu olan şey Meg'in gururuydu. Aklına durumu gittikçe kötüye giden annesi geldi. Meg ve annesi umutlarını kaybetmemişlerdi ancak artık doktorlara yetecek paraları yoktu. Annesinin küçükken ona söylediği bir söz sayesinde düşüncelerini topladı: "Düşüncelerinin sana ihanet edip hedefinden uzaklaştırmasına izin verme." Meg hemen korkusunu bastırdı ve hedefini karakolun içindeki polis arabaları olarak belirledi. İnsanların ona gülüp parmaklarıyla onu işaret etmelerine aldırmadı ve aklından "O lanet rekoru bir polis arabasının lastiğinden parça kopararak kıracağım" diye geçirdi. Karakola varıp bir devriye arabasının lastiğine doğru eğildi. Elleri titriyordu ve kalbi daha önce hiç olmadığı kadar hızlı atıyordu. Nefesini topladı ve devriye arabasının lastiğini kesip ondan bir parça kopardı. Ayağa kalkıp geriledi. Polisler ne olduğunu anladıklarında Meg'i kovalamaya başladılar ama onu yakalamak tahmin ettiklerinden çok daha zordu. Meg o kadar hızlıydı ki zorlu fiziksel eğitimlerden geçmiş polisler bile onunla aşık atamıyordu. Takımın yanına elinde lastik parçasıyla geri döndü ve "Bir devriye arabasının lastiği! Kolaysa bu rekoru geçin!" dedi Dana'ya bakarak. Bir kişi hariç tüm takım gülüp eğlenmeye başladı. O bir kişi de sinirden elleri titreyen Dana'ydı. 

Meg anılarını düşünürken koşu rotasına iyice yaklaştı. Yoldaki değişiklikleri fark ettikçe anılarından sıyrılmaya başladı. Lise günleri geride kalmıştı ve Meg artık üniversite'ye gidecek yaştaydı. Ama onu yetiştiren, bugün olduğu dayanıklı ve güçlü insan haline getiren annesi amansız bir hastalıkla boğuşuyordu. Annesinin hastalığı zaman geçtikçe kötüleşiyordu. Sayısız doktor onu muayene etmişti ama neyin ters olduğunu bir türlü bulamamışlardı. Meg henüz küçük bir bebekken babası onları terk etmişti. Babasının yokluğunda annesine bakacak Meg'den başka kimse yoktu. Meg kararını vermişti, üniversite okumayacak ve vaktini benliğini borçlu olduğu kadınla ilgilenmeye ayıracaktı. Annesi eninde sonunda ölecekti ve bu gidişle ölümüne çok vakit kalmamış gibi görünüyordu. Hayatı boyunca yanında olan annesi artık ona destek olamayacak hale gelmişti. Üniversite hayalinden de vazgeçen Meg geleceği hakkında haklı endişelere sahipti. Koşu yetenekleri sayesinde bir şekilde para kazanabilirdi ama insanlarla iletişim kurmak ve problemlerinin acısını dostlarıyla paylaşarak hafifletmek hiçbir zaman Meg'in kuvvetli yanlarından biri olmamıştı. Her zaman annesinden tavsiye alarak olgunlaşmıştı ve sorunları kendi başına üstesinden gelemeyeceği boyuta geldiğinde annesi Meg'in bir sorunu olduğunu çoktan anlamış ve onu rahatlatmaya başlamış olurdu. Annesi öldüğünde hayatındaki tek dayanığı düşecek, bütün sorunlarının tek başına üstesinden gelmek zorunda kalacaktı. Yanında annesi olmadan hayatla nasıl başa çıkacaktı ki? Sanki mutluluk bir çorbaymış da onun eline çatal vermilmiş gibi hissediyordu. Meg annesi ölmeden gelecek hakkında bu kadar endişelenmenin yersiz olduğuna karar verdi ve zihnini gelecek kaygılarından arındırıp sadece koşuya vermeye çalıştı.

Meg yakın zamanda geleceğe dair umutlu olmasında büyük rol oynayan bir insanla tanışmıştı: Paul. Paul çok pozitif ve anlayışlı bir insandı. Sadece Paul hakkında düşünmek bile Meg'in moralini yükseltti. Onunla etkinliklerine düzenli olarak katıldığı dağ yürüyüşü topluluğunda tanışmıştı. Paul ile sohbet ederken kendisini ifade etmekten çekinmiyordu çünkü yargılayıcı bakışlara maruz kalmayacağının farkındaydı. Daha önce kimsede denk gelmediği çok etkileyici bir özellikti bu. Meg, Paul ile tanıştıktan sonra, hayatında birçok şeyin değişmeye başladığını fark etti. Paul’un pozitif enerjisi ve anlayışlı yaklaşımı, onun içsel dünyasında büyük bir dönüşüm yaratmıştı. Dağ yürüyüşleri sırasında Paul ile yaptıkları sohbetler, Meg’in kendine olan güvenini artırmış ve hayatın zorluklarıyla başa çıkma becerisini güçlendirmişti. Her zamanki dağ yürüyüşü etkinliklerinden birinde Paul Meg'e bir zamanlar hayatında hiçbir şeyin yolunda gitmediğini ve yürüyüş yapmanın onun bir umut ışığı bulmasına nasıl yardımcı olduğunu anlattı. Meg sanki Paul'da kendini görmüştü. O günden sonra Paul Meg'in hayatında çok önemli bir yere sahip olmuştu. Öyle ki belki de annesinin yokluğuyla oluşmasından korktuğu boşluğu doldurabilecek bir kişiydi.

Artık rotaya varmıştı ve Paul'u düşünmek ona enerji verdiği için eski günleri yâd etmek amacıyla bir sürü anısının olduğu bu koşu rotasında bir kere daha koşmaya karar verdi. Meg koşmaya başladı ama bir terslik olduğunu seziyordu, sanki birisi onu izliyordu. Sadece kötü bir düşünce olduğu kanısına vardı ve koşmaya devam etti. Bir meşe ağacının yanından geçerken zihninde bir şimşek çaktı, durdu ve aklını eyalet şampiyonası anıları kapladı. Meg şampiyonadan önceki son gece antrenmanına çıkmıştı. Elinde devriye arabasının lastik parçası vardı, annesinin her fırsatta söylemekten keyif aldığı "Şans, senin tırnaklarınla kazıyarak elde ettiğin bir silahtır." sözünü özümsemiş olmasına rağmen devriye arabasının lastiği sanki bir iyi şans tılsımıymış gibi hissettiriyordu. Aynı meşe ağacının yanından geçerken lastik parçasına bakarak düşüncelere dalmıştı. Arkasından birinin yaklaştığını fark ettiğinde artık iş işten geçmişti. Ne olduğunu bile anlayamadan kar maskeli ve siyahlar içinde bir figür Meg'i yere düşürdü. Yere düşürdükten sonra Meg'in bileğine olanca kuvvetiyle bastı. O an dayanılmaz bir acı Meg'in tüm vücuduna yayıldı. Meg acı içinde çığlıklar atarken siyahlar içindeki figür çoktan kaçmıştı. Meg kendini zorlayarak doğrulmaya çalıştı. Sakatlanan ayağı yerle her temas ettiğinde Meg keskin bir acıyla inliyordu. Gözlerini kapattı, kendini topladı. Etrafını kolaçan edip baston olarak kullanabileceği bir sopa buldu. Eve gidene kadar attığı her adım işkence gibiydi. Eve vardıktan sonra hemen annesiyle beraber doktora gittiler. Doktor Meg'e bileğinin birçok yerden kırıldığını ve iyileşene kadar kendini zorlamaması gerektiği söyledi. Meg ve annesi arabaya binip evin yolunu tuttu. Yoldayken Meg tekrar tekrar saldırıyı düşünüyordu. Düşündükçe bunun çok anlamsız bir saldırı olduğunu fark etti. Saldırgan Meg'in parasını çalmaya ya da ondan bir şey almaya çalışmamıştı sadece bileğini kırıp kaçmıştı. Mutfak masasında annesiyle otururken Dana'nın bu işin arkasında olduğuna ve onu koşmaktan alıkoymaya çalıştığına emindi. Meg Dana'ya hakaretler etmeye başladı: "Onu öldüreceğim!", "Bu yaptıklarını asla yanına bırakmayacağım", "O kevaşeyi böcek gibi ezeceğim". Annesi Meg'in sakinleşmesini bekledi ve Meg durduktan sonra ona: "Onun seviyesine inme, unutma ki en keskin intikam, hedefe ulaşmaktır." dedi. "Eğer yenildiğini düşünüyorsan yenilmişsindir, eğe yapamayacağını düşünüyorsan yapamayacaksın, hayattaki savaşlar sadece akıl ve iradeyle kazanılır Meg, bunu unutma." diye öğüt vermeye devam etti. Meg o eyalet şampiyonasına katılacak ve ne olursa olsun kazanacaktı. Yarış günü gelmişti ve Meg'in bileği hala çok kötü durumdaydı. Koç Jenny Meg'in yanına geldi ve, "Dana'nın yarışını sabote etmek için bir şeyler yaptığını duydum." dedi. Meg ise ona "Bana acımayı bırakın koç, benim bir şeyim yok! Bugün hangi koşula zorlanmış olursam olayım kazanacağım!" dedi. Koç, Meg'e şüpheli bir bakış attı ve Meg'in bileğine dokundu. Meg acıyla yüzünü ekşitti. Koç Jenny, Meg'in iradesinin önüne geçemeyeceğini anladı, kafasını salladı ve arkasını dönüp odadan çıktı. 
Meg kafasını topladı ve kırık bileğine rağmen o yarıştaki herkese tozunu yutturup yarışı kazandı.

Meşe ağacının ilerisinde bir figür görmesiyle hemen düşüncelerden sıyrıldı. Temkinli bir şekilde figüre doğru adımladı ve yaklaşırken gittikçe artan bir panikle bu figürün Paul olduğunu anladı. Paul yara bere içindeydi, o kadar derin yaralar almıştı ki bağırsakları karın boşluğundan sarkıyordu. Bir gözü yuvasından fırlamıştı ve her zaman şefkatli duran o gülümsemesi çarpık bir hal almıştı. Göğsünde kocaman bir delik vardı. Paul arkasını dönüp ormanın içine doğru koşmaya başladı. Meg onun o haldeyken nasıl koştuğuna anlam veremese de arkasından bağırarak takip etmeye, onu yakalamaya çalıştı. Eğer hemen Paul'u durdurup yardım çağırmazsa Paul ölecekti. Meg'in içini tarif edilemez bir dehşet sardı. Bunca yıl sonra ilk defa güvenebildiği birini bulmuştu ve şimdi onu da kaybetmek üzereydi. Meg'in gözü hiçbir şeyi görmez hale gelmişti. Paul'u ormanın derinliklerine kadar takip etti ama yoğun ağaçlar arasında Paul gözden kayboldu. Meg kafasını topladığında artık hava iyice kararmıştı ve ormanın içinde Paul'u takip ederken yoldan çıkıp kaybolmuştu. Meg ormanın içinde yolunu kaybetmiş şekilde ve dehşet içinde bir başına kalmıştı. Etraftan vahşi hayvan sesleri geliyordu. Artık Meg kendi canı için de endişe etmeye başlamıştı. Bir yandan da Paul'un ölümcül yaralara sahipken gözden kaybolacak kadar farkı açabilmesi bir kenara hareket edebiliyor olmasını bile aklı almıyordu. Yaşadığı şeyler akla mantığa sığmıyordu. Bu mantıksızlığın içinden bir çıkış yolu ararken arkasında bir dalın kırıldığını duydu ve irkilip arkasını döndüğünde bir kurdun onun peşinden geldiğini gördü. Hemen koşmaya başladı. Koşarken ona tanıdık gelen ve onu anayola çıkarmasını umduğu bir patikaya girdi. Etrafını çok koyu bir sis sarmıştı, sis öyle koyuydu ki sanki vücuduna baskı yapıyordu. Artık kurdun sesini duymuyordu. Ana yola çıkacağını umarak patikayı takip etmeye devam etti. Koşmaktan bacaklarında derman kalmamıştı. Tüm bu yaşadıkları enerjisinin bitmesiyle birleşince Meg'in gözleri dolmaya başladı, artık her şeyin bittiğine, öleceğine inanıyordu. Olduğu yere çöküp pes etmek üzereyken sislerin arasında yerde yatan bir insan bedeni gördü. Hemen kendine gelip bedenin yanına koştu. Yerde yatan beden Paul'a aitti. Uzuvları koparılarak öldürülmüştü. Gövdesinin her yerinde delikler vardı, elleri bileklerinden kesilmişti ve kollarındaki tüm kemikler kırılmıştı. Yüzündeki çarpık gülümseme yerini dehşetle açık kalmış bir ağıza bırakmıştı. Meg yere çöktü, olanları kabul etmek istemiyordu. Paul ölmüş olamazdı, hem de bu kadar vahşi bir şekilde. O anda her şeyin rüya olmasını umarak kendine vurmaya başladı. Ağlayarak ve bağırarak kendine yumruk atıyordu. Meg bir anda donup kaldı, etrafını gözardı etmesi imkansız şeytani bir aura sardı. Eğer hareket ederse hayal bile edilemeyecek işkencelere maruz kalacakmış gibi hissediyordu. Bu içgüdüyle bir mimik bile oynatamıyordu. Auranın gittikçe kuvvetlendiğini, arkasında vücut bulmaya başladığını hissediyordu. Dünyada hissedilebilecek en büyük dehşetin ve korkunun bu olduğuna inanmıştı. Gözleri yerinden fırlayacak gibiydi ve yüzündeki kasları seğiriyordu. Artık arkasında bir şey olduğuna emindi, bir şeyler hareket ediyordu. Arkasındaki varlığın kanasusamışlığını hissedebiliyordu. Meg'in bildiği dünyadaki hayatının sonlarına doğru etrafındaki her şey karanlığa gömüldü, sanki hiçliğin ortasındaymış gibiydi. Eğer yaşadıkları gerçekse her şeyin sonu gelmişti. Tüm bu yaşadıklarının bir rüya olduğunu umarak gözlerini kapattı.