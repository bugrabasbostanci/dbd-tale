## Chapter 4: Bir Kart Seç ama Bana Gösterme

Limanın tepesindeki gökyüzü kokuşmuş bir bataklık rengindeydi. Yaklaşık bir aydır liman mahallelerine uğramamış olan Ace, eski dostu Chase'in barı Puzar'ın etrafındaki kalabalığın arasından omzuyla kendine yol açarak ilerledi ve barın çatlak camından içeriyi süzdü. Puzar çok büyük bir bar değildi. Sıradan varoş bir liman sokağındaki çürümüş bir bardı. Ön tarafındaki bar kısmı, arka tarafındaki kumarhane ve lağım çukuruna düşmüş gibi hissettiren tuvaletler hariç başka hiçbir şey yoktu. Case her zamanki gibi barın başında bardakları parlatıyordu ve bara devamlı gelen birkaç haydut kılıklı adamla sohbet ediyordu. Daha önce görmediği tekinsiz görünüşlü bir adam dikkatini çekti. Elinde gazetesi vardı ve sadece bira içmeye gelmiş gibiydi. Bu boktan bara yalnızca Chase'i eskiden beri tanıyan insanlar ya da elit yerlerde kumar oynayacak parası olmayan aşağılık kumarbazlar gelirdi. Acaba yeni eleman hayatında kaç kere sıçıp batırmıştı da kendini bu bok çukurunda bulmuştu. Ace içeri girdi ve her zamanki karizmatik gülüşüyle Chase'i selamladı. Ace keskin italyan imajı, gri çizgili saçlarıyla büyüleyici bir adamdı. Hatta elli civarı yaşlarına dayanan bir film yıldızına benzetilebilirdi. Aynı zamanda tehlikeli derecede kurnaz ve şansına çok güvenen biriydi. Şansına olan bu güveni onun kartlara ve kumara tutkuyla bağlanmasına olanak sağlıyordu. Chase, Ace'i görünce çürümüş dişleri ile gülümsedi ve o da onu selamladı.

Ace tabii ki Puzar'a bir iki bira içip kafa dağıtmaya gelmemişti. O bir kumarbazdı ve burası da yer altından her çeşit insanın kumar oynadığı bir yerdi. Ace etrafına bakındı ve gece olmasına rağmen şansına güvendiği kadar imajına da önem verdiği için taktığı güneş gözlüklerinin üstünden çevresini süzdü, herkes olağan davranıyordu. Ace'in ilk defa gördüğü adam, gazetesinin üstünden ona şüpheci bir bakış attı ve gazetesini okumaya devam etti. Adamın yüzü traşlıydı ve ayakkabıları çiziksizdi. Üstündeki eski ve pas lekeleriyle dolu kot pantolon ve kolları yırtık kot ceket'in altına yeni bir çift ayakkabı giymiş olması Ace'in garibine gitmişti. Sonra o karizmatik gülümsemesiyle bir bira söyledi. Chase tam birayı koyarken Ace ondan bir kağıt parçası ve kalem istedi. Kafası karışmış bir yüz ifadesiyle barın arkasından üstünde bira lekeleri olan bir kağıt ve yapış yapış bir kurşun kalem uzattı. Ace barda çalan müziği mırıldanıp birasını yudumlarken kağıda sanki öylesine karalama yapıyormuş gibi bir şeyler yazdı. Birasından son yudumları aldıktan sonra biranın parasını öderken kağıdı katlayıp Chase'in cebine sıkıştırdı. Chase'in omzuna vurup "Bana şans dile." dedi ve gülümseyerek barın arkasına kumar oynamaya gitti. Chase arkasından şüpheyle baktı ama bir şey söylemedi.

Barın arkasına giden yaylı kapıyı sertçe ittirip bağırarak "Selam millet! Paranızı şimdi mi verirsiniz yoksa oyunun sonunda mı?" dedi ve kahkaha attı. Poker masasındaki herkes irkilmişti ama bir kişi kısa bir süreliğine paniğe kapılmıştı, az kalsın elindeki kartları yere düşürüyordu. Ace gözlüğünün arkasından ona bir bakış attı ve alaycı bir ses tonuyla "sakin ol ahbap, ben sadece basit bir kumarbazım" diyerek boş sandalyeye, paniğe kapılan adamın karşısına oturdu. Ona "Adın ne ahbap? seni daha önce bu masada gördüğümü hatırlamıyorum." dedi. Adam isteksizce ve rahatsız olmuş bir yüz ifadesiyle "Foreman." dedi. Barın arka tarafında sönük yanan sarı bir lamba, epey eski bir poker masası ve poker masasını çevreleyen tahta sandalyeler vardı. Barın dışında ve kumarhane kısmında hiç güvenlik olmaması insanların hile yapabileceği ya da kafalarına göre kavga çıkarabileceği yanılsamasını oluştursa da Chase eski bir askerdi ve kuralları bozan insanlara bunun kötü bir fikir olduğunu askeri tecrübesi ve elinin altında duran pompalı tüfekle defalarca göstermişti. Puzar'ın sözde güvenlik açıklarına rağmen tertemiz bir sicile sahip olması bu barı yer altı kumarbazları arasında güvenilir bir adres haline getirmişti. Kumar masasının müdavimi, pis kokulu Ratz da her gece olduğu gibi masadaydı. Lanet herif bir gece bile kazanamamasına rağmen devamlı oynamaya geliyordu. Yüzsüzlüğü bir kenara her gece kumar oynayıp yenilecek parayı nereden buluyordu?

Oyun başlamıştı, Ace her zamanki gibi şanslı hissediyordu ve her şey yolunda giderse gecenin kazananı o olacaktı. Her şey normal gidiyordu, Ace kartlarına göre en iyi oyununu oynuyordu ve şans da her zamanki gibi yanındaydı ama masada ondan daha iyi oynayan biri vardı: Foreman. Foreman'da ters bir şeyler vardı, neredeyse mükemmel oynuyordu. Sanki kartlar hakkında diğerlerinin göremediği şeyleri görebiliyordu, onları okuyabiliyordu. Normalde bu Ace'in güçlü yanıydı ama bu adam tarafından alt ediliyordu. Normal insanlara önemsiz gelen bir detay Ace'in dikkatini çekmişti. Foreman tiki varmış gibi abartılı jestler ve mimikler sergiliyordu. Adamı tanımadığı için belki de gerçekten tiki vardır diye düşündü. Ama sonra masaya her oturduğunda gördüğü ve eskiden beri tanıdığı Ratz'ın da benzer jestler ve mimikler kullandığını fark etti. Ratz pisliğini tanıyordu ve o adamın tiki falan yoktu. Bu iki alçak bir şeyler çeviriyordu. Ne olup bittiğini anlayabilmek için bir süre daha oynamaya devam etti. Belli el hareketlerini ve jestleri sadece belli kalitede kartları varken kullandıklarını fark etti. Bu iki adam birbirlerine kartlarının ne olduğunu söyleyip masadaki diğer oyuncuları manipüle ediyorlardı. Bu şekilde de büyük kazançlar elde ediyorlardı. Ama Foreman Ratz'dan fazla para kazanıyordu. Oyuna devam ettikçe hilenin sadece jestlerle kalmadığını, Foreman'ın parmağını ceketinin ön cebine daldırıp kartları tuttuğunu fark etti. Ace'in teorisine göre Foreman'ın cebinde çıplak gözle görülemeyen bir madde vardı ve bu maddeyi kartlara sürüyordu. Gözlüğündeki özel bir filtre sayesinde de işaretlediği kartları ayırt edebiliyordu.  Kısa bir süre sonra oyun bitti ve Ratz arka kapıdan dışarıya sigara içmeye çıktı. Foreman da elinde birasıyla onu takip etti. Bu ikisi ve Ace hariç herkes yenilmenin verdiği sinir bozukluğuyla kumarhaneye terk etmişti.

Ace'in poker masasına oturmadan önce Chase'e verdiği kağıtta: "Kumarhanede birisi bir şeyler çeviriyor ve şu gazete okuyan adam da terslik çıkması durumunda olayı kaba kuvvetle çözmek için burada duruyor. 1000 dolarına iddiaya var mısın? " yazıyordu. Normalde Chase de uyanık biriydi ve birisi bir şeyler çevirse fark edeceğini düşünüyordu. Ace ortaya bahis koymuş olmasa Ace'in kargaşa çıkarıp müşteri kaçırmasını engellemek için onun kumarhaneye girmesine izin vermezdi. Ama ortaya 1000 dolar iddia koymuştu. Kim bedava 1000 doları reddedebilirdi ki. Bu yüzden Ace'in içeri girmesine izin verdi. Ama bir gözü de gazete okuyan adamın üzerindeydi. Çünkü Ace'i biraz da olsa tanıyorsa o kaybedeceği iddiaya asla girmezdi. 

Ace'in iddiayı kazanması için yapması gereken tek bir şey vardı: Foreman'ın cebindeki maddenin ve gözlüğünün kartlar üzerinde kullanıldığını ispatlamak. Dışarıya çıktı ve tüm sempatikliğiyle Ratz'ı ve Foreman'ı selamladı. Ace sohbeti az önce oynadıkları poker oyunundan açtı. Daha önce bu kadar iyi poker oynayan kimse görmediğini, ve maçta tamamen domine edildiğini söyledi. Ratz hala şüpheyle Ace'i süzüyordu çünkü onun ne kadar kurnaz olduğunu biliyordu. Ama Foreman Ace'in cazibesine kanmıştı ve gardını indirmişti. Ace ile şakalaşıp eğlenmeye, kahkahalar atmaya başladılar. Sonra Ace Foreman'a "Daha önce gözlüğüne hiç dikkat etmemiştim, tam benim tarzım. İzin verirsen ceketimin üstünde nasıl durduğunu merak ediyorum" dedi. Foreman "Al bi dene bakalım, ama ben de senin gözlüğünü denerim" diye gülerek cevap verdi. Ace gözlüğü alıp taktıktan sonra geniş ve abartılı hareketlere poz verirken eli Foreman'ın birasına çarptı ve ceketiyle gömleği tamamen birayla kaplandı. Ace yüzünü buruşturup "Hadi ama dostum, elindekine dikkat etsene biraz" dedi. Foreman oltaya gelmişti ve hatanın kendisinde olduğunu sanıp özür dilemeye başladı. Ace biraya bulaşmış gömleğini ve ceketini çıkardıktan sonra "Bardan kendime başka bir gömlek almaya gideceğim ama içeriyi üstsüz girersem bazı insanların dikkatini çekebilirim, gidip gelene kadar bana ceketini verir misin?" dedi Foreman'a. Foreman da bu isteğini kabul edip ceketini verdi. Ace içeriye girdi ve Chase'in karşısına geçti. Elini ceketin cebine soktu ve parmağıyla koluna "Dışarıdaki adam hileci" yazdı. Chase ona endişeli bir ses tonuyla "Dostum sonunda sen de kafayı yedin" dedi. Ace ona bakıp gülerek "Boş konuşmayı bırak da şu gözlüğü tak." dedi ve gözlüğü Chase'e uzattı. Chase gözlüğü takınca ona kolunu gösterdi ve "sonra kartları da bi gözden geçir sana zahmet". dedi alaycı bir tonla. Chase şok olmuştu ve hileciyi gözünden kaçırdığı için sinirlenmişti. Ace üstüne Chase'in gömleklerinden birini geçirirken "Yeni elemanı yakaladığın anda 1000 dolarımı peşin isterim." diye ekledi. 

Ace'e ceketi de verip içeriye yolladıktan sonra Foreman'ın jetonu düşmüştü. Ratz'ın arkasından iş çevirdiği için olanları her ne kadar anlatmak istemese de başka çaresi yoktu. Kumarhane'nin bahçesi dışarıya açılmıyordu ve bar'ın dışına tek çıkış ana kapıdandı. Barda oturan ve kumarhane girişini gözleyen adam Foreman'ın tuttuğu paralı askerdi. Ama şu anda ona ulaşamazdı çünkü Chase şimdiye her şeyi öğrenmiş olmalıydı ve içeriye adımını atar atmaz onun kötü namlı pompalı tüfeği tarafından karşılanabilirdi. Foreman kurtulmak için her şeyi Ratz'a anlattı ve ona daha fazla para teklif ederek yardım istedi. Ratz sinirlense de para o kuş beyinli için her şeydi ve yardım etmeyi kabul etti. Ace zaferin verdiği mutlulukla gülümserken Chase de arkadaki iki hırsızla ilgilenmek için pompalı tüfeğini eline aldı. Paralı asker duruma uyandı ve tam silahına uzanırken Chase onu alnının ortasından vurdu. Pompalı tüfeğin etkisiyle adamın beyni arkasındaki cama yapıştı. Ace'in çatışma ve kavga konularındaki yeteneği şans oyunları ve kurnazlık konularındaki yeteneğinin yanından bile geçmiyordu. Bu yüzden olayın merkezinden uzak bir bar sandalyesine oturup Chase'in problemi çözüp parasını ödemesini bekledi. Ne Ace'in ne de Chase'in beklediği şey ise Ratz'ın aklını kullanmasıydı. Chase kumarhaneye geçip Foreman'ı kovalamaya başladığında Ratz saklandığı çöp konteynerinin arkasından çıkıp kumarhaneye fırladı ve kapıyı kapatıp önüne engel koydu. Ace, Chase'in Foreman'ı yakalayıp getirdiğini düşünerek: "Senin karşında da kimse duramıyor Chase" dedi gülerek. Kumarhaneden Ratz'ın çıktığını görünce yüzündeki gülümsemenin yerini şaşkınlık ve panik aldı. İbne Ratz, Ace'i tuzağa düşürmüştü. Ratz, Ace'i rehin almaya çalışıyordu ki Chase'e karşı kozları olsun. 

Ace, Ratz'dan kaçmaya çalışıyordu ama o kuş beyinlinin aklı çok çalışmasa da fiziksel kuvveti yerindeydi. Ace yediği bir yumrukla yere yapıştı. Ne olduğunu anlayamamıştı ama ağzının içine akan sıcak kan ona sert bir yumruk yediğini hatırlattı. Zar zor doğrulmuşken Ratz'dan ikinci bir yumruk yedi. Bu ikinci yumrukla kesinlikle burnu kırılmıştı. Tekrar ayağa kalkmaya çalıştı ama Ratz ona çelme takıp yere düşürdü. Kalkmasına izin vermeden yerde onu tekmelemeye başladı. Bir gözü şişmişti ve neredeyse tamamen kapanmıştı. Her nefes alışında sanki birisi onu göğsünden bıçaklıyormuş gibi hissediyordu, birkaç kaburgası da kırılmış olmalıydı. Chase içerdeki gürültüyü duydu ve bir terslik olduğunu anladı. Foreman'ı bar'ın önündeki elektrik direğine bağlayıp içeriye daldığında Ratz çoktan silahını çekip Ace'in kafasına dayamıştı. Chase'e "Parayı alıp gitmemize izin vermezsen bu küçük lağım faresinin beynini yerden spatulayla kazımak zorunda kalırsın." dedi. Chase her ne kadar illegal işler çevirip tekinsiz adamlara içki servis etse de asker olduğu zamanlardaki içgüdüleri onun dostlarını yarı yolda bırakmasını engelliyordu. Normalde rehinenin canını umursamadan pompalı tüfeğiyle ateş ederdi ama rehine Ace olunca işler değişmişti. 

Yaklaşık 6 yıl önce Chase orduda bir komutanla ters düşüp kavga etti. Komutanın devletin önemli yerlerinde güçlü tanıdıkları vardı. Yalan ifadelerle ve iftiralarla Chase'in askerlikten atılmasına sebep oldular. Bununla da kalmayıp herhangi bir kamu kuruluşunda iş bulmasını imkansız hale getirdiler. Chase yer altı dünyasına düşmüştü ve artık hayatta kalmak için tek şansı bu dünyaya ayak uydurmaktı. Chase sarhoş bir şekilde ara sokaklarda süründüğü gecelerin birinde üç adamın kavgasına denk geldi. İki kişi diğer cılız görünümlü karizmatik adamı itip kakıyor ve ondan paraları geri vermesini çok da kibar olmayan bir şekilde talep ediyorlardı. Chase olanları gördü ve iki kişinin kendilerinden daha zayıf bir kişiye saldırmasını aşağılık bir hareket olarak nitelendirdiği için sinirlendi. Olaya müdahale etmek için bağırmaya ve yalpalayarak oraya yönelmeye başladı. İki adam Chase'i gördü, sorunun büyümesini istemiyorlardı bu yüzden cılız adama dönüp "Bir daha buranın yakınına dahi gelirsen sana içerde özel bir muamele çekeriz" diyerek tehdit ettikten sonra yere tükürüp arkalarındaki kapıdan içeri girdiler. Chase cılız adamın yanına geldi ve donuk bir tonla "İyi misin ahbap?" dedi. Cılız adam da "Dostum beni epey zor bir durumdan kurtardın, sana bir bira borçluyum." dedi. Chase sıkılmış bir tonla "Boşversene dostum." diyerek arkasını döndü. Cılız adam onu omzundan tutup "Bekle, benim adım Ace. Yer altında kendine bir yol arkadaşı bulmazsan bir yılı çıkartamazsın." dedi. Ace bu adamı daha önce liman çevresinde görmemişti ve adamda bir potansiyel sezmişti. Yer altında onun gibi bir adamı tanımanın kendisine büyük avantajlar sağlayacağını biliyordu. Chase, Ace'e döndü ve hayatının zaten boktan olduğuna, bu adamın ondan alabileceği bir şey kalmadığına kanaat getirerek "Ben de Chase, memnun oldum." dedi. Ace onu güzel bir bara götürdü ve tüm gece bira içip sohbet ettiler. O günden sonra Ace ve Chase beraber takıldılar. Ace, Chase'e yer altında rehberlik etti, Chase de Ace'i tehlikeli durumlardan kurtardı. Birlikte takılarak kazandıkları para ile Chase bir bar açmıştı Ace de kumar oynamaya devam etmişti. Farklı hayat tarzlarına sahip olsalar da birbirlerinin arkalarını kollamaya devam ettiler.

Bu geçmişlerinden dolayı Chase pompalı tüfeği ateşlemekte çekindi. Ace bu şüphenin farkına vardı ve Chase'in kendine gelmesi için ilk hamleyi kendisinin yapması gerektiğini anladı. Ratz'ın silahına davranarak Chase'e "Kendine gel ahmak herif!" diye bağırdı. Ama Chase çok geç kalmıştı, Ratz Ace'i kenara itti ve Chase'in gecikmesinden faydalanarak silahını ateşledi. Chase elini boynuna götürdü. Boynundan vurulmuştu, pis kokulu Ratz'ın düzgün nişan alası tutmuştu. Her ne kadar düzenbazın teki olsa da Ratz bir katil değildi. Az önce yaptığı şeyin şokundaydı. Ace de aynı Ratz'ın yaptığı gibi bu boşluktan faydalandı ve Chase'in pompalı tüfeğini alıp Ratz'ı öldürdü. Foreman bu sırada bağlı olduğu elektrik direğinden kurtulup paralarla beraber çoktan uzaklaşmıştı. Gecenin başında her zamanki düzenbazlıklardan birini açığa çıkarıp 1000 dolar kazanacağını düşünen Ace için işler hiç tahmin etmediği şekilde ters gitmişti. Hem kumarının ödülü olan 1000 doları alamamıştı hem de Chase'i kaybetmişti. Hem de "Foreman" adında yeni bir düşman edinmişti. Her durumda sert bir içkiye ihtiyacı vardı.

Ace Visconti, Arjantin'de, İtalyan kökenli bir ailede dünyaya geldi. Ailesi, İtalya'dan göç ederek yeni bir yaşam kurmak için Arjantin'e yerleşmişti. Çocukluğu, kültürel zenginlik ve göçmen kimliğinin getirdiği zorluklarla şekillendi. Ace, kumar oynamaya genç yaşta başladı; bu onun için sadece bir eğlence değil, aynı zamanda yoksulluktan kaçış yoluydu. Gençliğinde, Buenos Aires’in karanlık sokaklarında büyüyen Ace, hile ve aldatmaca ile dolu bir dünyaya adım attı. Bir süre sonra, yeraltı kumarhanelerinde tanınmaya başladı ve yerel mafya ile ilişkiler kurdu. Ace, poker masasında her zaman kazanmayı hedefledi, ama geçmişi ve kumar masasında kaybettiği dostlar onu sürekli takip ediyordu. Kumar, ona özgürlük hissi verirken, aynı zamanda tehlikeleri de beraberinde getiriyordu. Her oyunda kalbinde korku ve heyecan taşıyan Ace, asla vazgeçmeyecek; zengin olma yolunda elde ettiği her şansa sarılacaktı. Karşılaşacağı tehlikeleri aşmasında Chase'in büyük yardımı dokunmuştu.

Bu kumarı kaybetmişti, her zaman kazanacak hali yoktu ya. Büyük bir bedel ödemişti hem de. Artık yapacak bir şey yoktu, kendisine yeni bir yoldaş bulmalı ve hayatına devam etmeliydi. Hayatının bir sonraki perdesine geçmeden önce dostunu son bir kere anmak için rastgele bir bara girdi ve bira içmeye başladı. Bir sürü bira içip sarhoş olmuştu. Başı dönüyordu, kafasını dik tutmakta dahi zorlanıyordu. Bir anda başının arkasında keskin bir acı hissetti ve kendinden geçti.

Kendine gelmeye başladığında gözü ışık aradı ama hiç ışık yoktu. Gözlerini kapatıp açtı ama hiçbir değişiklik yoktu. Gözlerini ovuşturmak için ellerini gözlerine götürmek istediğinde ellerinin arkasında bağlı olduğunu fark etti. Neydi bu şimdi? Gözleri hala bir şey görmüyordu. Yer altı barlarında içtiği lağım suyuna benzer içkilerden dolayı kör olduğunu zannetti. Ama sonra vücudü şiddetli şekilde sarsıldı ve bir anlığına gözlerinin önündeki bezin yüzeyindeki boşluklardan ışık sızdı. Kör olmadığını anladığında derin bir oh çekti. Biraz hareket etmeye çalıştığında ayaklarının da bağlı olduğunu ve kapalı kutu gibi bir şeyin içinde olduğunu anladı. Tam neredeyim ben derken tüm vücudu tekrar sarsıldı ve sağa doğru bir çekim kuvveti hissetti. O an anladı ki bir arabanın bagajının içindeydi. Gözlerini örten bezi kafasını sağa sola oynatarak çıkarmaya çalıştı ama lanet herifler gözlerini bağlarken çok iyi bir iş çıkarmışlardı. Çabaları sonuç vermedi. Sakin olmazsa bu boktan durumdan kurtulamayacağını anladı. Nefes alış verişini düzenledi ve düşünmeye başladı. Kim onu kaçırmış olabilirdi? Cevabı bulması çok uzun sürmedi. Lanet olası Foreman olmalıydı.

Zihninde Foreman’ın yüzü canlanırken, içinde bir öfke kabardı. Bu adam yüzünden Chase'i kaybetmiş olması yetmezmiş gibi şimdi de burada, belirsiz bir yerde, esir durumdaydı. Sonunda sarsıntı kesildi. Araç durmuştu. Bir an sessizlik oldu, ardından kapı açıldı. Ace, dışarıdan gelen sesleri duydu. Bagaj kapağı açıldı ve birisi Ace'i tutup bagajdan çıkardı. Yerde sürükleyerek onu bir yere bıraktı ve arkasından kapıyı kapatıp çıktı. Kapı kapanır kapanmaz Ace'in etrafını keskin bir soğuk sardı. Artık nerede olduğunu anlaması ve kaçmak için bir şeyler yapması gerekiyordu. Neyse ki Foreman'ın, Ace'in ceketinin kolunda sakladığı küçük bıçaktan haberi yoktu. Ace eline bağlı olan ipleri esneterek bıçağa ulaştı ve ipi keserek ellerini kurtardı. Hemen gözündeki bezi çıkardı ve etrafına göz gezdirdi. Etrafında asılı büyük baş hayvan leşleri vardı. Lanet herif onu bir soğuk hava deposuna kapatmıştı. Ace etrafa bir çıkış yolu bulmak için göz gezdirdiğinde tam karşısında yan yana duran birbirinin aynısı üç kapı olduğunu gördü. Hemen kapılara yönelmek için hareketlenmeye çalıştı. Ama ayaklarının bağlı olduğunu unutmuştu ve yere kapaklandı. Küfürler ederek ayağındaki ipleri de kesti. İpleri kesmek için arkasını döndüğünde garip bir şey fark etti. Odaya girdiği taraf sadece duvardan oluşuyordu, kapı falan yoktu ortada. Gözündeki bezden dolayı yön algısının şaştığını, muhtemelen odaya önündeki üç kapıdan biri kullanılarak sokulduğunu düşündü.

Karşısındaki üç kapıya yaklaşmıştı. Yerde duran bir iskambil kartı fark etti. Kartı eline aldı ve karta baktı; papaz kartıydı. Tekrar kapılara döndü ve kapıların deseninin de iskambil kartı şeklinde olduğunu gördü. Destede papazdan daha büyük tek bir kart vardı. Bu dikkat çekici ayrıntı, Ace’in içindeki kumarbaz ruhunu harekete geçirdi. Her şeyin bir oyunun parçası olduğunu hissetti. Papaz kartı, şans bağımlısı biri olarak onun kafasını kurcaladı. Bir karar vermesi gerekiyordu; ya içgüdüsüne güvenip bir kapıyı seçecek ya da daha fazla zaman harcayıp belirsizlik içinde kalacaktı. Ace, içindeki risk alma tutkusunu dinleyerek, üç kapıdan birini açmaya karar verdi.

Önce ortadaki kapıyı inceledi. Deseni ve rengindeki canlılık, ona daha fazla umut veriyordu. Ama sonra sağdaki kapıya göz attı; ahşap kapının kenarlarında aşınma izleri vardı, sanki sıkça açılıp kapanıyormuş gibi. Soldaki kapı ise daha az dikkat çekiciydi, ama yüzeyindeki toz, uzun zamandır açılmadığını gösteriyordu. Kararını vermesi gerekiyordu. Papaz kartı aklında canlanırken, ortadaki kapıyı seçmeye karar verdi. İçinde bir his vardı; bu kapı onu özgürlüğe götürebilirdi. Kapıyı açtı ve içeri girdi. Karanlık bir odaya adım attı. İçeri girer girmez içini bir korku kapladı ama artık çok geçti, arkasındaki kapı kapanmıştı ve üstünde herhangi bir kart da yoktu. Ace yolunu nasıl bulacağını düşünürken karanlıklar arasından insan silüetinde varlık belirdi. Ace, korkuyla hemen geri çekildi ve varlığa doğru bakarak titrek bir sesle "Sen kimsin?" dedi. Varlık Ace'e yaklaşmaya başladı. Yaklaşırken karanlığın içinden silüetin gözleri olduğuna inandığı iki yuvarlak parlamaya başladı. Odada Ace'in görebildiği tek şey bu kocaman gözlerdi. Gözlerin için sanki boş gibiydi, sanki gözlerin normal görünmesini sağlayan akı ve renkli kısmı derin ve korkutucu bir boşlukta kaybolmuştu. Silüet'in gözlerinin altında, ağzının olması gerektiği yerde yarım ay şeklinde bir çizgi belirdi, sanki bu onun ağzıydı da gülümsüyor gibiydi. Silüet gülümsemeyi bıraktı ve tekrar sadece gözleri görünmeye başladı. Ace, hayatında ilk defa bu kadar korkmuştu. Ne yapacağını düşünmeye çalışıyordu ama sanki beyni durmuş gibiydi. Varlık derin ve net bir sesle "Sonunda geldin Ace, ben bu oyunun hakemiyim" dedi. Ace neler olduğuna anlam veremiyordu. "Ne oyunundan bahsediyorsun sen? Daha önce masaya gömdüğüm kumarbazlardan biri misin yoks-?" diye yanıt verecekken varlık onun sözünü kesti, "Arkana dön ve kapıya bak.". Ace refleks olarak arkasına döndü, kapıda as kartı vardı. O an başından aşağı kaynar sular dökülüyormuş gibi hisseti. Şans oyununda kaybetmişti. Önünü döndüğünde silüet tekrar gülümsedi ve arkasını dönüp uzaklaşmaya başladı. Ace varlığın tuzağına düşmüştü, kapıda as'ı görmesiyle tüm umutları suya düşmüştü. İçini kaplayan boşlukla beraber silüeti umutsuzca hiçliğe kadar takip etti. Varlığın arkasında yol aldıkça Ace dünyadan uzaklaştı. Bir süre sonra varlık durdu, Ace'e son bir bakış attı ve yok oldu. Ace olduğu yere çöktü ve kendini hiçliğe teslim etti.